# 1.1 Formální jazyky

<a id="def-1.1"></a>
!!! Definition "Definice 1.1 (Abeceda)"

    ### Abeceda {#def-1.1}

    **Abeceda** (značíme $\Sigma$) je konečná množina prvků, které nazýváme **symboly** abecedy.

<a id="def-1.2"></a>
!!! Definition "Definice 1.2 (Řetězec)"

    ### Řetězec {#def-1.2}

    **Řetězec (slovo) nad abecedou** je každá konečná posloupnost symbolů abecedy.

    * $\varepsilon$ – **prázdný řetězec**, prázdná posloupnost symbolů,
    * $\Sigma^*$ – množina **všech řetězců** (včetně prázdného) nad abecedou $\Sigma$,
    * $\Sigma^+$ – množina **všech neprázdných řetězců** nad abecedou $\Sigma$, tedy $\Sigma^* = \Sigma^+ \cup \{\varepsilon\}$.

<a id="def-1.3"></a>
!!! Definition "Definice 1.3 (Zřetězení)"

    ### Zřetězení {#def-1.3}

    **Zřetězení** je operace spojující dva řetězce. Pokud máme dva řetězce $x$ a $y$, pak připojením řetězce $y$ za řetězec $x$ získáme řetězec $x \cdot y = xy$. Platí, že $x\varepsilon = \varepsilon x = x$ a také $x(yz) = (xy)z$ (asociativita).
    Ale obecně $xy \neq yx$ (neplatí komutativita).

<a id="def-1.4"></a>
!!! Definition "Definice 1.4 (Délka řetězce)"

    ### Délka řetězce {#def-1.4}

    **Délka řetězce** $x$, značíme $|x|$, je nezáporné celé číslo udávající počet symbolů řetězce. Délka prázdného řetězce je nulová – tj. $|\varepsilon| = 0$. Řetězec, který sestává právě z $k$ výskytů symbolu $a$, budeme symbolicky značit $a^k$. Například: $a^3 = aaa, a^0 = \varepsilon$.

<a id="def-1.5"></a>
!!! Definition "Definice 1.5 (Reverze řetězce)"

    ### Reverze řetězce {#def-1.5}

    **Reverze řetězce** $x$ (značíme $x^R$) je řetězec $x$ zapsaný zprava doleva.

<a id="def-1.6"></a>
!!! Definition "Definice 1.6 (Podřetězec)"

    ### Podřetězec {#def-1.6}

    Řekneme, že $x$ je **podřetězcem** (substring) $w$, pokud $w = vxu \land u, v, w, x \in \Sigma^*$. Jinými slovy platí, že před a za $x$ ve $w$ mohou být libovolné řetězce.

<a id="def-1.7"></a>
!!! Definition "Definice 1.7 (Podsekvence)"

    ### Podsekvence {#def-1.7}

    Řetězec $x = x_1 \dots x_n$ je **podsekvencí** $w$, pokud $w = u_1x_1u_2 \dots x_nu_{n+1} \land u_1, \dots, u_{n+1} \in \Sigma^* \land x_1, \dots, x_n \in \Sigma \land x, w \in \Sigma^*$. Jinými slovy platí, že ve $w$ mohou být před, za i uvnitř $x$ (mezi jednotlivými symboly) libovolné řetězce.

<a id="def-1.8"></a>
!!! Definition "Definice 1.8 (Formální jazyk)"

    ### Formální jazyk {#def-1.8}

    **Formální jazyk nad abecedou** $\Sigma$ (značíme $L$) je libovolná podmnožina množiny všech možných řetězců nad danou abecedou – tj. $L \subseteq \Sigma^*$.

!!! Warning "Pozor! Rozlišujeme následující jazyky:"

    * $L = \{\varepsilon\}$ … **neprázdný** jazyk s jedním prvkem, kterým je prázdný řetězec ($\varepsilon$)
    * $L = \{\} = \emptyset$ … **prázdný** jazyk

### Operace nad jazyky

Operace nad jazyky jsou obdobné jako operace s klasickými množinami:

* **sjednocení jazyků:** $L_1 \cup L_2 = \{x : x \in L_1 \lor x \in L_2\}$
* **průnik jazyků:** $L_1 \cap L_2 = \{x : x \in L_1 \land x \in L_2\}$
* **rozdíl jazyků:** $L_1 \setminus L_2 = \{x : x \in L_1 \land x \notin L_2\}$
* **doplněk jazyka:** $\overline{L} = \{x \in \Sigma^* : x \notin L\}$
* **součin (zřetězení) jazyků:** $L_1 \cdot L_2 = \{w : w = x \cdot y \land x \in L_1 \land y \in L_2\}$
* **iterace jazyka:** $L^* = \bigcup_{n=0}^{\infty} L^n$, kde $L^n = L \cdot L^{n-1}$ pro $n \in \mathbb{N}$ a $L^0 = \{\varepsilon\}$