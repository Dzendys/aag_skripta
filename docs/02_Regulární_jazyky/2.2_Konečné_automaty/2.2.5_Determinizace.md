# 2.2.5 Determinizace

<a id="def-determinizace"></a>
!!! Definition "Definice (Determinizace)"

    ### Determinizace {#def-determinizace}

    **Determinizace** je metoda sloužící k převodu nedeterministického automatu na deterministický.

    NKA se během výpočtu v jedné chvíli může nacházet v libovolné podmnožině svých stavů. Determinizace funguje na principu **podmnožinové konstrukce**, neboť postupně vytváří všechny možné podmnožiny stavů, ve kterých se daný NKA může během výpočtu nacházet. Tyto podmnožiny následně prohlásíme za stavy ekvivalentního deterministického automatu.

!!! Implication "Vlastnosti determinizace"
    * V nejhorším možném případě se může NKA během výpočtu vyskytovat ve všech možných podmnožinách svých $n$ stavů. Příslušný DKA by tak měl $2^n$ stavů.
    * Na svém vstupu předpokládá metoda determinizace nedeterministický automat (tj. bez $\varepsilon$-přechodů a s jedním počátečním stavem).
    * **Každý nedeterministický konečný automat může být převeden na ekvivalentní deterministický.**

<a id="algo-determinizace"></a>
!!! Algorithm "Algoritmus determinizace"

    ### Algoritmus determinizace {#algo-determinizace}

    Mějme NKA $M = (Q, \Sigma, \delta, q_0, F)$. Vytvoříme ekvivalentní DKA $M' = (Q', \Sigma, \delta', q_0', F')$ takto:

    1. **Počáteční stav:** Novým počátečním stavem $q_0'$ bude podmnožina obsahující pouze počáteční stav původního automatu, tj. $\{q_0\}$.
    2. **Přechodová funkce:** Pro každý stav $X \in Q'$ (kde $X$ je množina původních stavů) a každý symbol $a \in \Sigma$ určíme přechod $\delta'(X, a) = Y$, kde $Y = \bigcup_{q \in X} \delta(q, a)$. Pokud stav $Y$ ještě není v $Q'$, přidáme ho tam.
    3. **Koncové stavy:** Množina koncových stavů $F'$ bude obsahovat všechny stavy $X \in Q'$, které obsahují alespoň jeden původní koncový stav (tj. $X \cap F \neq \emptyset$).

    *Poznámka:* Pokud má nedeterministický automat na vstupu **více počátečních stavů**, lze použít **modifikovaný algoritmus determinizace**. Ten se liší od standardního tím, že počáteční stav DKA není podmnožina tvořená jedním počátečním stavem NKA, ale podmnožina obsahující všechny počáteční stavy NKA.