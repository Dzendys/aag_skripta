# 2.2.2 Odstranění nedosažitelných a zbytečných stavů

Při optimalizaci konečného automatu rozlišujeme dva typy "nadbytečných" stavů.

<a id="def-dosazitelny-stav"></a>
!!! Definition "[Definice (Dosažitelný a nedosažitelný stav)](#def-dosazitelny-stav)"

    ### Dosažitelný a nedosažitelný stav {#def-dosazitelny-stav}

    **Dosažitelný stav** je takový stav, pro který v automatu existuje posloupnost přechodů vedoucí z počátečního stavu právě do tohoto stavu.

    Stav, který není dosažitelný, se nazývá **nedosažitelný**.

!!! Implication "Důsledek"
    Nedosažitelné stavy lze z automatu odstranit, aniž by se změnil jazyk přijímaný daným automatem.

<a id="def-uzitecny-stav"></a>
!!! Definition "[Definice (Užitečný a zbytečný stav)](#def-uzitecny-stav)"

    ### Užitečný a zbytečný stav {#def-uzitecny-stav}

    **Užitečný stav** je takový stav, pro který v automatu existuje posloupnost přechodů vedoucí z tohoto stavu do některého z koncových stavů.

    Stav, který není užitečný, se nazývá **zbytečný**.

!!! Implication "Důsledek"
    Zbytečné stavy lze z automatu odstranit, aniž by se změnil jazyk přijímaný daným automatem. Jedinou výjimkou je případ, kdy je zbytečný počáteční stav automatu. Tím pádem jsou zbytečné či nedosažitelné i všechny zbylé stavy. V takovém případě ponecháme v automatu právě jeden stav (počáteční a nekoncový), jenž je z definice zbytečný. Jazyk přijímaný tímto automatem je prázdný.

### Algoritmy pro odstranění stavů

<a id="algo-remove-unreachable"></a>
!!! Algorithm "[Odstranění nedosažitelných stavů](#algo-remove-unreachable)"

    ### Odstranění nedosažitelných stavů {#algo-remove-unreachable}

    Jak z konečného automatu odstraníme nedosažitelné stavy?

    1. Vytvoříme si prázdnou množinu, do které budeme postupně přidávat dosažitelné stavy.
    2. Nejprve přidáme **počáteční stav**, který je z definice vždy dosažitelný.
    3. Poté přidáme všechny stavy, jež jsou z tohoto stavu dosažitelné pomocí jednoho přechodu.
    4. Stejně pokračujeme pro všechny takto přidané stavy.
    5. Pokud už množinu dosažitelných stavů nelze rozšířit, algoritmus končí a stavy, jež nejsou v množině dosažitelných stavů, jsou nedosažitelné.

<a id="algo-remove-useless"></a>
!!! Algorithm "[Odstranění zbytečných stavů](#algo-remove-useless)"

    ### Odstranění zbytečných stavů {#algo-remove-useless}

    Jak z konečného automatu odstraníme zbytečné stavy?

    1. Vytvoříme si prázdnou množinu, do které budeme postupně přidávat užitečné stavy.
    2. Nejprve přidáme všechny **koncové stavy**, neboť ty jsou z definice vždy užitečné.
    3. Dále přidáme všechny stavy, ze kterých se lze za pomoci jednoho přechodu dostat do některého z užitečných stavů.
    4. Stejně pokračujeme pro všechny takto přidané stavy.
    5. Pokud už množinu užitečných stavů nelze rozšířit, algoritmus končí a stavy, které nejsou v množině užitečných stavů, jsou zbytečné.